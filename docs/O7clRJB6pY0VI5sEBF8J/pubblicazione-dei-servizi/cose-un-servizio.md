# Cos’è un servizio

Un servizio su App IO è una risorsa che comunica **proattivamente** all’utenza tramite invio di notifiche, messaggi, promemoria e avvisi di pagamento.

I messaggi sono sempre comunicazioni di carattere personale, in quanto indirizzate a uno specifico utente. I servizi possono interrogare il back-end rispetto a uno specifico codice fiscale di un utente, di cui sono a conoscenza e a cui hanno qualcosa di personale da comunicare e, se il CF risulta presente tra gli utenti di App IO e ha il servizio attivo, sono autorizzati a procedere e inviare la propria comunicazione. Ne consegue che è escluso sia l’invio di comunicazioni massive alla totalità dell’utenza di IO (e.g. non sono ammessi messaggi c.d. broadcast) sia l’invio a utenti che non siano destinatari diretti degli specifici servizi erogati dagli enti.

Ciascun utente può consultare maggiori dettagli sul servizio accedendo alla relativa “scheda” descrittiva, che spiega in modo chiaro l’oggetto del servizio su App IO, contiene i riferimenti di contatto del soggetto erogatore nonché l’informativa privacy relativa al trattamento dei dati personali degli utenti IO da parte dei soggetti erogatori. I dati inseriti nella scheda servizio, dunque, servono ad informare in modo chiaro e trasparente all’utenza cosa può aspettarsi dalla fruizione di quel servizio e dalle comunicazioni di quell’ente, per supportare la sua decisione di attivarlo o disattivarlo, nonché per offrirgli la possibilità di comunicare (​​tramite contatto telefonico, mail, assistenza o altro canale indicato nella scheda servizio) con l’ente, ad esempio per chiedere chiarimenti rispetto a una specifica comunicazione che non ha compreso. Per questo è estremamente importante che gli enti si attengano alle indicazioni che seguono.
