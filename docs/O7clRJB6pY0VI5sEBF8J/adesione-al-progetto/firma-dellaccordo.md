# Firma dell’accordo

L’accordo deve essere compilato in digitale e sottoscritto con firma digitale da un **legale rappresentante** dell’ente, o altra figura con potere di firma. Nell’accordo è richiesta l’identificazione di uno o più **delegati**, in particolare:

* di almeno un delegato **amministrativo**, quale responsabile dell’accordo e dunque punto unico di contatto tra il soggetto erogatore e PagoPA, e al quale verranno inviate tutte le comunicazioni inerenti il rapporto di adesione;
* di uno o più delegati **tecnici**, da indicare nell’allegato 4, incaricati dal soggetto erogatore ad operare sul [back-office](https://developer.io.italia.it/) e svolgere tutte le attività necessarie per l’integrazione tecnologica. Il delegato amministrativo può anche operare come delegato tecnico; in ogni caso tali funzioni tecniche possono essere svolte da soggetti diversi dal soggetto erogatore, ad esempio, una società in-house o un partner tecnologico.

Per ciascun delegato (amministrativo e/o tecnico) è necessario indicare i seguenti dati identificativi: nome e cognome, codice fiscale, ente o società di appartenenza, qualifica/posizione, e-mail e PEC.

L’indirizzo e-mail del delegato indicato nell’accordo di adesione costituisce il recapito e l’identificativo ufficiale con cui il delegato sarà autorizzato ad operare nel back-office dell’App IO: se la mail indicata nell’accordo e quella registrata nel back-office non corrispondono, PagoPA non potrà procedere all’attivazione dei servizi in produzione, per ragioni di sicurezza.

L’accordo compilato e sottoscritto digitalmente deve essere inviato dall’ente, tramite PEC all’indirizzo [adesioni-io@pec.pagopa.it](mailto:adesioni-io@pec.pagopa.it): a partire dalla ricezione da parte di PagoPA dell’accordo sottoscritto può iniziare la procedura di abilitazione del delegato e attivazione dell’ente su App IO, come descritto nei paragrafi successivi 2 (Integrazione Tecnologica) e 3 (Pubblicazione dei servizi).
